Réttartilfinning almennings er talin skipta miklu máli í lýðræðis-og réttarríkjum. Á sama hátt er talið mikilvægt að viðbrögð lögreglu við lögbrotum séu í meginatriðum í samræmi við afstöðu almennings.Helgi Gunnlaugsson, afbrotafræðingur, kynnti niðurstöður samnorrænnar rannsóknar í Þjóðarspegli Háskóla Íslands á dögunum.Í fyrsta hluta rannsóknarinnar var spurningalisti lagður fyrir almenning og afstaða til afbrota og refsinga skoðuð.Spurningalistakönnunin var unnin í samvinnu við Félagsvísindastofnun Háskóla Íslands. Spurt var um afstöðu til þyngd refsinga, markmið þeirra og tilgang. Einnig var spurt út í viðhorf til refsinga fyrir sérstaklega tilgreind brot.Í niðurstöðum kemur fram að ef spurt er almennt um viðhorf til refsinga þá kemur í ljós að 68% svarenda segja að refsingar séu of vægar á Íslandi.Helgi segir áhugavert að skoða þær niðurstöður sérstaklega með hliðsjón af nauðgunarbrotum. Slík brot séu fordæmd í samfélaginu og almennur skilningur á alvarlegum afleiðingum þeirra brota.Nauðgunarbrot séu eitt það alvarlegasta sem hægt er að fremja og refsiramminn er hár í hegningarlögum, allt að 16 ára fangelsi. En dómarar hafa aðallega nýtt neðri mörk refsistigans.Helgi segir áhugavert að í öðrum málaflokkum, svo sem varðandi fíkniefnamál, hefur frekar verið dæmt eftir refsihámarki.90% svarenda segja að refsingar fyrir nauðgunarbrot séu of vægar.Að mati Helga býr sitt lítið af hverju að baki þeirri afstöðu almennings og mikilvægt að skoða nánar hvers konar refsing henti samfélaginu.Helgi bendir á að þegar spurt er um markmið og tilgang refsinga komi í ljós að almenningur vilji einblína á endurhæfingu þeirra sem brotið hafa af sér.'Almenningur velur kosti að því tagi að markmið refsinga eigi að vera að aðstoða þann brotlega við að brjóta ekki af sér aftur.'Hann segir niðurstöðurnar sýna að réttarvitund almennings gagnvart refsinga fyrir tiltekin brot sé sú að þær séu of vægar. Á sama tíma eigi að endurhæfa og betrumbæta þá sem gerst hafa brotlegir.Helgi segir þó að allar breytingar á dómskerfinu séu hægfara.'Það skiptir máli að refsingar séu áreiðanlegar. Við sjáum ekki sviptingar varðandi refsingar, að allt í einu sé farið að herða eða draga úr refsingum. Allar breytingar eru hægfara.'Hann segir að dómar fyrir tiltekin brot hafi verið að þyngjast á síðustu árum.'Almenna svarið er að herða refsingar skilar sér ekki í að fækka þeim brotum sem um er að ræða. Hugsanlega til skamms tíma en ekki til lengri tíma,'segir Helgi. Það sé þó mikilvægt að skoða vel hvaða markmið séu með þyngri refsingum. Ef lögð er áhersla á meðferðarsjónarmið fremur en að hefna fyrir tiltekið brot geti þyngri refsing skilað sér í færri afbrotum.Afgerandi stuðningur mælist við samfélagsþjónustu fyrir tiltekin brot. Niðurstöður rannsóknarinnar sýna að almenningur vill aukna áherslu á að brotamenn komi betri aftur út í samfélagið eftir afplánun.Tveir íbúar sluppu ómeiddir þegar eldsvoði varð á heimili þeirra í Fossvogi í nótt. Þetta er annar bruninn sem verður í heimahúsi á höfuðborgarsvæðinu um helgina. Varaslökkviliðsstjóri segir mikið álag hafa verið á slökkviliðinu síðustu daga.Allt tiltækt lið var kallað út þegar tilkynning barst um eld í húsi við Kúrland í Fossvogi um klukkan þrjú í nótt. Birgir Finnsson er varaslökkviliðsstjóri hjá slökkviliði höfuðborgarsvæðisins.'Þetta er sem sagt raðhús, raðhús á tveimur hæðum. Tilkynningin er að það sé eldur á efri hæð, svo eru raðhúsin þannig að að er opið á milli hæða þannig að það eru báðar hæðirnar undir. Og það var mikill eldur og kolsvartur reykur þegar fyrstu menn frá okkur koma,' segir Birgir.Mildi þykir að engan hafi sakað.'Það voru tvö sem voru heima á þessum tíma sem komu sér út sjálf. En svona til öryggis þá leituðum við af okkur allan grun og fundum þá heimilishundinn sem lifði þetta ekki af, blessaður.'Fólkinu var eðlilega brugðið.'Að sjálfsögðu vill enginn lenda í þessu og bara í þeim fötum sem þú ert í uppi í rúmi, úti. Þannig að þetta er mikið andlegt álag og sjokk.֧'Líkt og Birgir nefnir eru skemmdir á húsinu miklar. Lögregla rannsakar upptök eldsins. Annar eldsvoði varð aðfaranótt föstudags, í Fensölum í Kópavogi. Fjögurra manneskja fjölskylda var flutt á bráðamóttöku Landspítalans, en sakaði ekki í brunanum.'Þetta er bara einskær tilviljun að þetta gerist á svona stuttu millibili,' segir hann.Birgir segir álagið hafa verið mikið um helgina.'Það var bara brjálað að gera. Það að eiga við eld í húsi, íbúðarhúsi þar sem fólk er mögulega inni, að þá setjum við allar stöðvar þangað. En á sama tíma var mjög mikið að gera í sjúkraflutningum þannig að þetta tók mikið á okkur,' segir Birgir.Öll sem eru starfandi á vinnumarkaði þurfa að greiða í lífeyrissjóð. Á launaseðlinum kemur fram í hvaða lífeyrissjóð við greiðum og hversu há upphæðin er mánaðarlega. En hvað svo?Það er freistandi að sleppa því að spá í lífeyrismál, sérstaklega þegar langvarandi heilsubrestur virðist óhugsandi og jafnvel áratugir í að starfsævinni ljúki.Lífeyriskerfið er mjög flókið og það er ekki alltaf auðvelt að átta sig á hvað er hvað í lífeyrismálum.Björn Berg Gunnarsson fjármálaráðgjafi, sem hefur meðal annars sérhæft sig í ráðgjöf um lífeyrismál, svarar öllum helstu spurningum okkar um þetta flókna en mikilvæga efni sem snertir okkur öll.Hvað er lífeyrissjóður og hvaða hlutverki gegnir hann?Lífeyrissjóður er stofnun sem tryggir okkur framfærslu. Hann ver okkur fyrir áföllum á borð við örorku og tryggir okkur ævilangar mánaðargreiðslur þegar við verðum eldri. Þar að auki getum við oft nálgast sparnað og lán hjá lífeyrissjóðum.Við getum orðað það sem svo að lífeyrissjóður sé öryggisnet sem við fjármögnum sjálf fyrir okkur, aðra sjóðfélaga og eftir atvikum fjölskylduna okkar.Hvaða tegundir af lífeyri eru til?Við köllum ýmislegt lífeyri á Íslandi og það hefur valdið miklum misskilningi í gegnum tíðina. Það er mikilvægt að við þekkjum muninn á ólíkum tegundum lífeyris, bæði svo við skiljum þau réttindi sem við eigum og erum að safna og líka svo við getum tekið upplýstar ákvarðanir um hverju við söfnum héðan í frá. Með nokkurri einföldun getum við talað um þrjár tegundir lífeyris:1- Samtryggingarlífeyrir – með greiðslu í lífeyrissjóð söfnum við réttindum sem svipar til trygginga. Við vitum hvernig við erum tryggð en ekki hversu mikið við fáum greitt út. Samtryggingarlífeyrir getur verið greiddur út í formi ellilífeyris (ævilangra greiðslna í hverjum mánuði) eða áfallalífeyris, t.d. við örorku eða andlát.2- Séreignarsparnaður – Það eru til margar tegundir séreignarlífeyrissparnaðar, sem bæði er hægt að safna með greiðslu skylduiðgjalds í lífeyrissjóð sem og valfrjálsri söfnun viðbótarlífeyrissparnaðar. Séreignarsparnaður er ekki ólíkur hefðbundnum sparnaði fólks og býður oft upp á að sjóðfélaginn ákveði sjálfur hvernig hann er geymdur og hvenær hann er sóttur.3- Almannatryggingar – Ríkissjóður greiðir eftir atvikum örorku- og ellilífeyri í gegnum Tryggingastofnun. Þær greiðslur fá ekki þar sem þær eru bundnar ákveðnum skilyrðum svo sem tekjum og búsetu.Af hverju þarf ég að borga í lífeyrissjóð og af hverju svona mikið?Greiðslur í lífeyrissjóði hafa aukist talsvert á undanförnum árum og áratugum. Við erum skikkuð til að greiða í lífeyrissjóð og vinnuveitandi til að greiða mótframlag þar sem hið opinbera telur að það sé nauðsynlegt til að tryggja fólki framfærslu þegar það hættir að vinna.Við greiðum sjálf að jafnaði 4% af okkar launum en framlag launagreiðanda hefur hækkað mikið þar sem talin er sífellt meiri þörf á ellilífeyri og þeim tryggingum sem lífeyrinum fylgja. Að undanförnu hefur þó orðið vart við umræðu um hvort 15,5% heildarframlag í lífeyrissjóði auk 6% framlags í viðbótarlífeyrissparnað sé orðið of hátt.Skiptir máli hvort ég starfa á opinberum markaði eða almennum hvað varðar lífeyrissjóði?Já, það hefur til dæmis áhrif á þá lífeyrissjóði sem við greiðum í. Opinberir starfsmenn greiða í opinbera lífeyrissjóði en öðrum er ýmist frjálst að velja sér sjóð (meðal þeirra sem taka við hverjum sem er) eða gert að greiða í tiltekinn sjóð ef þess er krafist í kjarasamningi. Það getur verið nokkur munur á reglum opinberu og almennu sjóðanna, til dæmis varðandi ábyrgð ríkisins á réttindum.Hvað gerist ef vinnuveitandinn minn greiðir ekki í lífeyrissjóðinn þrátt fyrir að taka af mér fyrir iðgjöldunum?Það er mjög mikilvægt að við fylgjumst með því að iðgjöld skili sér. Við sjáum á launaseðli hvert greiðslan á að fara og getum fylgt því eftir á okkar svæði á vef sjóðsins. Ef greiðslur skila sér ekki er gott að ræða við sjóðinn og óska eftir að send sé áminning eða ræða beint við launadeild á vinnustaðnum. Við viljum alls ekki bíða með slíkt.Getum við ekki bara sparað sjálf fyrir elliárunum eða langtímaveikindum?Ef þú ert í vinnu mátt þú ekki sleppa því að greiða í lífeyrissjóð en þú getur sannarlega sparað og tryggt þig aukalega. Það er heilbrigt og gott að haga sínum fjármálum þannig að ekki þurfi að fullu að treysta á lífeyriskerfið og hið opinbera. Einn besti sparnaðurinn fyrir efri árin er til dæmis að halda skuldum í lágmarki, greiða duglega í viðbótarlífeyrissparnað og fjárfesta með reglubundnum hætti.Hvað er séreignarlífeyrissparnaður? Eða viðbótarlífeyrissparnaður? Hver er munurinn ef einhver? Hvað er þá tilgreind séreign?Séreignarsparnaður er alls ekki það sama og viðbótarlífeyrissparnaður, þótt oft sé talað þannig. Raunar er viðbótarlífeyrissparnaður séreignarsparnaður með sama hætti og fótbolti er íþrótt.Tilgreind séreign er ein af mörgum tegundum séreignarsparnaðar sem sjóðfélögum í sumum lífeyrissjóðum býðst að safna, en það er valfrjálst. Þá lækkar söfnun samtryggingarlífeyris úr 15,5% allt niður í 12% og á móti fara allt að 3,5% í tilgreinda séreign.Hún er að miklu leyti svipuð viðbótarlífeyrissparnaði, en þó er hún ekki aðgengileg fyrr en 62-67 ára með mánaðarlegum úttektum eða að fullu eftir 67 ára, auk þess sem úttekt hennar skerðir greiðslur almannatrygginga, ólíkt viðbótarlífeyrissparnaði.Af hverju ætti ég að vera með viðbótarlífeyrissparnað?Stutta svarið er að annars færðu ekki lögbundið mótframlag frá vinnuveitanda. En í langa svarinu má nefna að hann má nota til skattfrjálsrar útborgunar við kaup á fyrsta húsnæði, til þess að hafa meiri sveigjanleika og meira lausafé þegar við verðum eldri og vegna þess að við greiðum ekki fjármagnstekjuskatt af ávöxtun hans. Viðbótarlífeyrissparnaður er einhver besti sparnaður sem völ er á og allir launþegar eiga að safna honum.Hvernig get ég tekið upplýsta ákvörðun um hvaða viðbótarlífeyrissparnað ég á að velja? Hvað sé best fyrir mig?Það getur verið erfitt þar sem margir aðilar bjóða upp á slíkt og lítið er um samanburð á vefnum. Það er þó mikilvægt að líta til nokkurra þátta á borð við kostnað, aðgengi að peningunum seinna meir og hvaða ávöxtunarleið hentar. Í langtímasparnaði á borð við viðbótarlífeyrissparnað er ávöxtun lykilatriði og því borgar sig að vanda valið. Við megum skipta um skoðun, færa okkur á milli aðila og skipta um ávöxtunarleið, þar sem slíkt er í boði.Borgar sig að nota viðbótarlífeyrissjóð til að borga inn á húsnæðislán?Á meðan slíkt er í boði skattfrjálst er erfitt að mæla gegn því. Vissulega er viðbótarlífeyrissparnaður lögvarin eign við gjaldþrot og því dýrmætur ef fólk stefnir í gjaldþrot en ef ekki er skattfrelsið sem þessari sérstöku ráðstöfun fylgir mjög dýrmætt. Almennt eru fáar fjárfestingar betri en að greiða niður skuldir.Er lífeyrissjóður sama og ellilífeyrir?Þetta er ekki það sama, en í daglegu tali köllum við þó ellilífeyri okkar oft lífeyrissjóðinn okkar. Lífeyrissjóður er stofnunin sem heldur utan um réttindin þín og ellilífeyrir er ýmist mánaðarlegar ævilangar greiðslur úr lífeyrissjóði eða greiðslur frá skattgreiðendum í gegnum almannatryggingar.Af hverju eru til margir lífeyrissjóðir?Vegna þess að þeir voru að miklu leyti og eru enn sumir tengdir stéttum, vinnustöðum og sveitarfélögum. Þetta hefur breyst nokkuð að undanförnu, þeim hefur fækkað mjög mikið og eru 21 í dag.  Þeir eru ekki allir eins og því er gott að velja sér sjóð sem hentar okkar þörfum.Af hverju skiptir máli hver situr í stjórn lífeyrissjóðanna?Vegna þess að lífeyrissjóðir eru meðal mikilvægustu stofnana samfélagsins. Þeim ber að taka við dýrmætum peningum launafólks, hugsa vel um þá og greiða út þegar þörf er á. Þau sem stjórna lífeyrissjóðunum geta haft mikið um það að segja hvaða árangri sjóðirnir ná í sínu kjarnahlutverki, sem er að fara vel með peninga sjóðfélaga og geta staðið við skuldbindingar sínar.Hvenær má ég byrja að taka út lífeyri? En séreign?Það er ansi misjafnt. Það hefur aukist að hægt sé að sækja samtryggingarlífeyri allt niður í sextugt og séreign er misaðgengileg eftir því hvers kyns hún er og hvar hún er geymd.Þannig er viðbótarlífeyrissparnaður á Íslandi til dæmis laus við sextugt, bundin séreign greidd út með mánaðarlegum greiðslum í jafnvel á þriðja áratug og tilgreind séreign ekki að fullu laus fyrr en við 67 ára aldur. Það er gott að kynna sér tímanlega hvaða lífeyri við eigum og hvaða reglur gilda um úttekt hans.Hvernig get ég hagað lífeyrismálunum mínum þannig að ég fái sem mest greitt út þegar ég kemst á aldur?Ef markmiðið er eingöngu að hámarka greiðslur ellilífeyris við 67 ára aldur viljum við greiða sem hæst hlutfall í samtryggingarsjóð, af sem hæstum launum og byrja eins snemma og kostur er. Það ætti þó sennilega ekki að vera markmið okkar.Nær væri að líta á hvernig við getum sem best komið okkur í þá stöðu að við getum haft það gott fjárhagslega á lífeyrisaldri. Þá gætum við viljað tryggja okkur reglulegar tekjur sem duga fyrir grunnframfærslu, lágmarka skuldsetningu og safna sem mestu lausafé. Lausafé er afar mikilvægt eftir sextugt, hvort sem það er í formi hefðbundins sparnaðar eða aðgengilegs séreignarsparnaðar.Það færir okkur ekki bara fjárhagslegt öryggi heldur sveigjanleika til að geta hagað lífeyristöku okkar, starfslokum og daglegu lífi eins og við teljum henta okkur best. Lífeyrismál ættu að vera hugsuð sem persónuleg fjármál á tilteknum aldri og þá lítum við ekki aðeins á samtryggingu og séreign, heldur líka heimilisbókhaldið, skuldir og annan sparnað.Hvað verður um það sem ég borga í lífeyrissjóð ef ég dey áður en ég næ að byrja að taka út lífeyri? En séreign?Séreignarsparnaður erfist, með svipuðum hætti og aðrar eignir fólks. Samtryggingarréttindi falla þó niður við andlát. Fjármunirnir hverfa samt ekki heldur renna til annarra sjóðfélaga, svo sem þeirra sem þurfa á örorkugreiðslum að halda, eftirlifandi barna og maka og þeirra sem lifa lengi.Hvernig veit ég hvaða upphæð ég fæ mánaðarlega þegar ég má byrja að taka út lífeyri?Með því að skrá þig inn á vef þíns lífeyrissjóðs færð þú aðgang að Lífeyrisgáttinni, sameiginlegu yfirliti íslensku lífeyrissjóðanna. Þar sérðu þau samtryggingarréttindi sem þú hefur nú þegar safnað þér. Þú nýtir þér reiknivél þíns lífeyrissjóðs til að framreikna þau réttindi. Þetta er hollt og gott að gera sem fyrst, enda mikilvægt að sjá í hvað stefnir og hvort gera þurfi ráðstafanir til að bæta mögulega útkomu.Stenst það alveg 100%?Allur framreikningur og yfirlit um stöðu í framtíð byggist á gefnum forsendum sem geta breyst. Við getum ekki treyst því að allt standist sem þarna kemur fram en fáum þó góða hugmynd um í hvað stefnir.Ég fæ reglulega sent sjóðsfélagayfirlit frá lífeyrissjóðnum mínum, hvað á ég að skoða þar?Gott er að skoða hvort greiðslur hafi ekki örugglega borist frá vinnuveitanda. Sömuleiðis sjáum við hvernig réttindi okkar hafa aukist og stundum í hvað stefnir.Hvernig er farið með þá peninga sem við borgum í lífeyrissjóðina? Hver geymir þá og ávaxtar?Lífeyrissjóðirnir sjá sjálfir um að ávaxta þá fjármuni samkvæmt fjárfestingastefnu sem sett hefur verið og innan þeirra marka sem þeim eru sett af opinberum aðilum. Þeir dreifa eignum vel á milli íslenskra og erlendra verðbréfa, hlutabréfa og skuldabréfa, verðtryggðra og óverðtryggðra kosta.Til þess útvista þeir oft hluta eignastýringarinnar og taka þátt í fjárfestingum með öðrum. Fjárfestingar lífeyrissjóða eru þess eðlis að vera hugsaðar til langs tíma og því er mikilvægt að meta árangur þeirra alls ekki út frá ávöxtun eins eða fáeinna ára heldur áratuga.Hver sinnir eftirliti með lífeyrissjóðum?Eftirlit með lífeyrissjóðum er í höndum fjármálaeftirlits Seðlabanka Íslands. Þá er aðhald og eftirlit sjóðfélaga mikilvægt.Geta lífeyrissjóðir farið á hausinn? Ef svo er, hvað gerist þá?Lífeyrissjóðir geta lent í þeirri stöðu að geta ekki staðið við þær skuldbindingar sem þeir hafa lofað. Þá gæti þurft að skerða réttindi, hækka iðgjöld eða sameinast öðrum sjóðum.Hvenær á ég að fara að spá í lífeyrismál af alvöru og búa mér í haginn fyrir (vonandi) komandi lífeyrisaldur?Mín skoðun er sú að við þurfum að líta á lífeyrismálin okkar eins snemma og kostur er. Lífeyrismál eru ekki einkamál lífeyrisþega og það skiptir máli hvaða ákvarðanir við tökum í þeim efnum þegar við erum ung.Undirbúningur vegna lífeyristöku þarf að gerast á sextugsaldri, til dæmis um 55 ára aldurinn. Þá eru aðeins 5 ár í að stór hluti lífeyrisins verði aðgengilegur og mikilvægt að fara að undirbúa sig. Við getum þá hæglega framreiknað réttindi okkar og séð í hvað stefnir fjárhagslega að óbreyttu. Ef okkur líst ekki nógu vel á stöðuna höfum við vonandi enn tíma til að gera nauðsynlegar ráðstafanir.Ef ég hef borgað í nokkra lífeyrissjóði á starfsævinni og kannski bara þrjá mánuði í einn þeirra. Er þetta sameinað eða fæ ég þá greitt frá þeim öllum þegar kemur að úttöku lífeyris?Við getum ekki sameinað ellilífeyrisgreiðslurnar okkar, en ef réttindin eru óveruleg gætum við átt rétt á eingreiðslu framreiknaðra réttinda. Í stað ævilangra greiðslna yrði ein greiðsla millifærð inn á bankabókina okkar. Önnur réttindi eru greidd frá hverjum og einum lífeyrissjóði til okkar í hverjum mánuði.Hvað hefur áhrif á greiðslur almannatrygginga?Almannatryggingar taka almennt tillit til tekna fólks en ekki eigna. Þar sem greiðslur eru tekjutengdar er þeim ætlað að styðja betur við fólk eftir því sem það er tekjulægra. Reglur um greiðslur og skerðingar geta þó verið nokkuð flóknar og gott er að kynna sér þær vel og vandlega áður en sótt er um greiðslur.Mjög mikið er um að rangfærslur og misskilningur gangi milli fólks á kaffistofum landsins og því er mikilvægt að sækja alls ekki upplýsingar um almannatryggingar annað en beint til Tryggingastofnunar.Hvar get ég nálgast ítarlegri upplýsingar um lífeyrismál?Vefsíður lífeyrissjóðanna, Tryggingastofnunar og Landssamtaka lífeyrissjóða eru almennt góðar og upplýsandi en kerfið er flókið og síbreytilegt. Það er því tilvalið að sækja annað slagið námskeið og aðra fræðslu sem og að skrá sig á póstlista.Kæru náttúruverndarsamtaka vegna umdeildrar skógræktar nærri Húsavík var vísað frá, þar sem framkvæmdin hafði ekki verið tilkynnt til Skipulagsstofnunar. Samtökin telja þetta setja hættulegt fordæmi, vilji sveitarfélög komast hjá umhverfismati.Úrskurðarnefnd umhverfis- og auðlindamála vísaði frá kæru náttúruverndarsamtaka vegna umdeildrar skógræktar nærri Húsavík, þar sem sveitarfélagið hafði ekki tilkynnt framkvæmdina til Skipulagsstofnunar. Hættulegt fordæmi, sem getur orðið til þess að sveitarfélög fari fram hjá lögum um umhverfismat, segir Snæbjörn Guðmundsson, formaður Náttúrugriða.Það vakti mikla athygli í sumar þegar mólendi í landi Saltvíkur við Húsavík var rist upp til skógræktar í nafni kolefnisbindingar. Sams konar framkvæmdir voru í landi Þverár í Reykjahverfi. Fyrirtækið Yggdrasill Carbon stóð að jarðvinnslunni en það selur vottaðar kolefniseiningar til fyrirtækja.Náttúruverndarsamtökin Náttúrugrið kærðu sveitarstjórn Norðurþings fyrir að veita fyrirtækinu leyfi framkvæmdanna, þrátt fyrir að Náttúrustofa Norðausturlands og Náttúrufræðistofnun Íslands hafi lagst gegn þeim.'Niðurstaðan var að vísa málinu frá, vegna þess að það hafði aldrei verið til Skipulagsstofnunar og hún spurð hvort það þyrfti að meta umhverfisáhrifin, þannig að það var ekki talið að almannahagsmunasamtök eins og Náttúrugrið hefðu kærurétt,' segir Snæbjörn.Í úrskurði nefndarinnar segir:Það er forsenda kæruaðildar umhverfis­verndarsamtaka að fyrir liggi ákvörðun um matsskyldu framkvæmda. Þar sem slíkri ákvörðun Skipulagsstofnunar er ekki til að dreifa í máli þessu getur kærandi ekki átt aðild að því og verður því að vísa kæru hans frá nefndinni.Í úrskurðinum segir enn fremur að sveitarstjórnin virðist ekki hafa fjallað nægilega um umhverfisáhrif framkvæmdanna. Slíkt geti skapað þá hættu að frjáls félaga­samtök, sem vinna að umhverfisvernd, hafi ekki tækifæri til þess að sinna samfélagslegu hlutverki sínu við gæslu almannahagsmuna.Náttúrustofa Norðausturlands hvatti sveitarfélagið til þess að hætta við áformin, þar sem þau ógnuðu fuglalífi. Náttúrufræðistofnun Íslands tók undir það.'Sveitarfélagið tekur ekki tillit til þessara athugasemda og ákveður að spyrja ekki Skipulagsstofnun um hvort þetta þurfi að fara í umhverfismat, og kemst þannig fram hjá því. Þannig að þetta er að okkar mati mjög hættulegt fordæmi,' segir Snæbjörn.Carbfix, Elkem á Íslandi og Þróunarfélag Grundartanga hafa undirritað samning um að Carbfix bindi koldíoxíð frá kísilmálmveri Elkem á Grundartanga.Samningurinn var undirritaður í dag að viðstöddum fulltrúum fyrirtækjanna, sveitarfélaga á svæðinu og Guðlaugi Þór Þórðarsyni, umhverfis-, orku- og loftslagsráðherra.Stefnt að því að binda allt að 450 þúsund tonn árlega.Í tilkynningu frá Carbfix segir að meginmarkmið samstarfsins sé að fanga koldíoxíð úr útblæstri Elkem og binda til frambúðar með því að nýta aðferð Carbfix til að umbreyta gasinu í stein djúpt neðanjarðar.Á næstu mánuðum verður rannsóknarhola boruð til að meta möguleika á að binda koldíoxíð í berglög í nágrenni kísilmálmversins.Stefnt er að því að binda allt að 450 þúsund tonn af koldíoxíði árlega frá Elkem. Í tilkynningunni segir að það myndi hafa umtalsverð áhrif á skuldbindingar Íslands í loftslagsmálum.'Binding frá Elkem á Íslandi myndi hafa veruleg áhrif á skuldbindingar Íslands innan ETS og minnka losun Íslands um tæpan fjórðung,' segir í tilkynningunni.Samstarfið mikilvægt skref í átt að kolefnishlutlausri starfsemi. Edda Aradóttir, framkvæmdastýra Carbfix, segir í tilkynningunni að með samningnum byrji nýr kafli í sögu stóriðju á Íslandi og kísilmálmframleiðslu í heiminum þegar horft sé til gróðurhúsalofttegunda.'Við gerum ráð fyrir að fleiri fyrirtæki og geirar fylgi í kjölfarið svo við getum spornað við þeim alvarlegu breytingum sem þegar eru hafnar á loftslaginu.'Álfheiður Ágústsdóttir, forstjóri Elkem á Íslandi, segir Elkem samsteypuna hafa verið frumkvöðul í tækniþróun í kísiliðnaði í yfir hundrað ár. Elkem hafi haft frumkvæði að þróun lausna á sviði umhverfismála.'Elkem Ísland hefur sett það markmið að starfsemin verði með öllu kolefnishlutlaus eigi síðar en árið 2050. Samstarf Elkem og Carbfix er mikilvægt skref í átt að því markmiði.'Ólafur Adolfsson, stjórnarformaður Þróunarfélags Grundartanga, segir það fagna þessum samningi sérstaklega. 'Þróunarfélag Grundartanga hefur með áherslum sínum stuðlað að sátt um Grundartangasvæðið og dregið fram möguleika þess til að vera í forystu hvað varðar sjálfbærni og hringrásarhugsun.'Úrskurðarfundur landskjörstjórnar um gildi framboða í kosningunum til Alþingis fór fram í Þjóðminjasafninu í dag.Framboðslistar allra 11 stjórnmálaflokkanna sem skiluðu inn framboðsgögnum, utan Sósíalistaflokks, voru samþykktir í öllum kjördæmum.Listar Sósíalistaflokks í Suður- og Suðvesturkjördæmum voru samþykktir með frávikum.Sósíalistaflokkur með frambjóðendur á lista án samþykktar.Í Suðurkjördæmi skorti samþykki frambjóðenda að taka 15. og 17. sæti á framboðslista Sósíalistaflokks. Í úrskurði landskjörstjórnar kemur fram að þar sem ekki er heimilt að bæta nýjum frambjóðendum á framboðslista munu þeir frambjóðendur sem næstir koma á listanum færast upp um sæti í stað þeirra sem falla brott.Á framboðslistanum voru 20 nöfn frambjóðenda þegar skilafrestur rann út 31.október. Með því að fella tvo frambjóðendur af framboðslistanum verður hann skipaður 18 frambjóðendum.Það uppfyllir skilyrði 1. mgr. 37. gr. kosningalaga nr. 112/2021 um fjölda frambjóðenda á lista.Í Suðvesturkjördæmi reyndist frambjóðandi flokksins ekki hafa samþykkt að taka 27. sæti á listanum. Framboðslistinn er þó metinn gildur og aðrir frambjóðendur listans færast upp um eitt sæti, líkt og í Suðurkjördæmi.Framboðslistar flokksins í öðrum kjördæmum voru gildir, án frávika.Geitfjárbændur vonast til að ríkið hlaupi undir bagga í leit að verndandi arfgerð gegn riðu. Niðurskurður bitnar harkalega á geitastofninum sem telst enn í bráðri útrýmingarhættu.'Árið 2021 og '22 voru um 220 geitur raðgreindar í tilraun til að finna út hvernig stofninn stæði gagnvart riðu,' segir Brynjar þór Vigfússon, formaður geitfjárræktardeildar Bændasamtaka Íslands. Verndandi arfgerð hefur fundist í sauðfé en ekki enn í geitum. Búið er að raðgreina um 10% af stofninum.Niðurskurður gerir skarð í stofninn.Á bæjum þar sem riða finnst í sauðfé hafa geitur einnig verið skornar. 'Mér skilst að það hafi aldrei fundist eða greinst riða í íslenskri geit þannig að það er spurning hvort það hafi alltaf verið nauðsynlegt,' veltir Brynjar fyrir sér. 'En þar sem að stofninn er það lítill, í kringum 2000 einstaklingar þá hefur alltaf verið svolítið skarð eða myndast skarð þegar hefur verið felldur stofn þó það séu kannski bara 10-20 stykki eða upp í 60 stykki.Stjórnvöldum beri skylda til að vernda geitina.Sýnin úr geitunum eru send til Frakklands í greiningu þar sem verkefnið þykir of lítið fyrir Íslenska Erfðagreiningu. Greiningin er dýrari en þegar sauðfé á í hlut en á móti kemur að geitfjárbændur eru færri. Þeir hafa leitað aðstoðar ríkisins og vonast til að stjórnvöld verði tilbúin að leggja þeim lið.Geitum og geitabændum tekið að fjölga.Verndandi arfgerð hefur fundist í norsku geitinni, nánasta ættingja þeirrar íslensku. Brynjar segir spennandi að sjá hvort hana megi finna í íslenskum geitum. Til mikils er að vinna því íslenska geitin telst í bráðri útrýmingarhættu. Stofninn telur um 2000 dýr en þyrfti 3500 kvendýr til að hættan minnki. Það horfi þó til betri vegar. Brynjar heldur áfram: 'Það eru hátt í 100-150 stykki sem er að fjölga um hvert ár, sem er bara mjög jákvætt.'Alvarlegt slys varð þegar maður féll í Tungufljót, nálægt Geysi, síðdegis. Mikill viðbúnaður fór í gang og voru straumvatnsbjörgunarhópar boðaðir frá björgunarsveitum á svæðinu og af höfuðborgarsvæðinu auk þyrlu Landhelgisgæslunnar og sjúkrabifreiða frá Heilbrigðisstofnun Suðurlands.Viðbragðsaðilar náðu viðkomandi upp úr ánni og var hann fluttur með sjúkrabifreið af vettvangi.Lögregla veitir ekki frekari upplýsingar um líðan hans að svo stöddu. Rannsóknardeild lögreglustjórans á Suðurlandi fer með rannsókn málsins.Læknafélag Íslands mun hefja verkfall seinna en áætlað var og önnur atkvæðagreiðsla um verkfallsaðgerðir hefur verið ákveðin. Langt er komið með að útfæra hana segir Steinunn Þórðardóttir, formaður Læknafélags Íslands.Hún segir félagið ekki vilja tefja tímann með því að senda málið til Félagsdóms.Óvissa um hvenær verkfall verði.Óvissa er hvenær verkfall um eitt þúsund lækna verður boðað á ný. Verkföll verða um allan Landspítalann á sama tíma verði ekki samið fyrr.Meirihluti félagsmanna í Læknafélagi Íslands samþykkti verkföll á fimmtudaginn. Fyrirhugað var að þau yrðu á völdum starfsstöðvum, og myndu hefjast á miðnætti aðfaranótt mánudagsins 18. nóvember. Bréf barst þá frá fjármálaráðuneytinu um að verkfallsaðgerðir og atkvæðagreiðslan væru ekki samkvæmt lögum. Atkvæði hefði átt að greiða innan hverrar stofnunar fyrir sig og verkfall mætti ekki verða á hluta stofnana á mismunandi dögum heldur á hverri og einni stofnun í heild sinni.Önnur atkvæðagreiðsla.Steinunn segir félagið langt komið með útfærslu á nýrri atkvæðagreiðslu í samræmi við athugasemdir ríkisins sem félagið er þó ósammála. Óvíst er núna hvenær verkföll geta hafist, hafi ekki verið samið áður.'Við þurfum líka að breyta aðgerðum og það mun því miður verða þess valdandi að þær verða harðari, sérstaklega á Landspítalanum. Það þýðir þá að á þeim dögum sem Landspítalinn er í verkfalli þá eru það allar deildir spítalans. Þetta var svona okkar viðleitni að fara mildilega af stað, að taka einstaka deildir en þarna neyðumst við til þess að fara í aðgerðir á öllum spítalanum,' segir Steinunn.Ekki hefur náðst í formann samninganefndar ríkisins þrátt fyrir ítrekaðar tilraunir en Steinunn bendir á að verkfall lækna hafi fyrir tíu árum verið með sams konar hætti og núna var fyrirhugað. Þá bárust engar athugasemdir frá ríkinu. Fordæmi sé fyrir þeirri aðferðafræði sem læknar hafi ætlað að viðhafa. Öll heilsugæsla verður líka undir í verkföllum í stað bara hluta hennar, að sögn Steinunnar.'Þá verður það öll heilsugæsla höfuðborgarsvæðisins þegar verkföll eru þar það verða svo heilu heilbrigðisstofnanirnar utan höfuðborgarsvæðisins í einu.'Í hádegisfréttum Rúv kom fram að atkvæðagreiðsla væri hafin. Rétt er að útfærsla á annarri atkvæðagreiðslu er hafin.Rannsókn á Samherjamálinu er langt komin. Enn á eftir að taka nokkrar skýrslur og gera samantekt að sögn Héraðssaksóknara.Rannsóknin hefur staðið í um fimm ár og er talin stærsta spillingarrannsókn Íslandssögunnar.Ólafur Þór Hauksson héraðssaksóknari segir í samtali við fréttastofu að enn eigi eftir að taka nokkrar skýrslur og gera samantekt, það hafi dregist meðal annars vegna vandkvæða við að ná í fólk í skýrslutöku. Hann vildi ekki segja til um hvort ástæðan væri sú að fólk væri erlendis. Í janúar fór teymi frá Héraðssaksóknara til Namibíu til að taka skýrslur af vitnum þar í landi.Ólafur Þór segir að ekki hafi orðið breyting á því hversu margir hafa réttarstöðu sakbornings við rannsóknina, en Heimildin greindi frá því á sínum tíma að níu Íslendingar væru sakborningar í málinu.Kveikur fjallaði um ásakanir í garð Samherja, háttsettra ráðamanna í Namibíu og manna sem þeim tengjast í nóvember 2019. Strax í kjölfarið hóf Héraðssaksóknari rannsókn, sem snýst um meint peningaþvætti, auðgunarbrot og hundraða milljóna mútugreiðslur til Namibíumanna til að koma höndum yfir þarlendan kvóta að andvirði milljarða.Álagið á meðferðarheimilinu Stuðlum er orðið óboðlegt og hreinlega hættulegt bæði fyrir börn og starfsfólk. Starfsfólkið verður fyrir alvarlegum árásum af hálfu skjólstæðinga og börnum með afar ólíkan vanda er blandað saman, börnum sem eiga ekki erindi saman.'Enn eru Stuðlar eini staðurinn sem getur vistað stráka sem sýna alvarlega hegðunarerfiðleika eða eru í afbrotum eða mikilli neyslu,' segir Úlfur Einarsson, forstöðumaður Stuðla. Hann hefur gegnt starfinu frá 2022.Húsnæði Stuðla var upphaflega hugsað til að taka á móti ungmennum með fíkniefna- eða hegðunarvanda. Þegar meðferðarheimilið var opnað voru börn að sextán ára aldri vistuð þar enda var sjálfræðisaldurinn lægri í þá daga. Nú er sjálfræðisaldur hins vegar átján ár og því eru eldri ungmenni vistuð á Stuðlum en þegar heimilið var hannað.Úlfur bendir á að það geti verið töluverður munur á fimmtán ára börnum og börnum sem eru komin nærri átján ára aldri.'Við vistum of mörg börn í þessu húsi og með of fjölbreyttan vanda til að geta gert það á öruggan hátt öllum stundum.'Á Stuðlum eru þrjár deildir: neyðarvistun, meðferðardeild og stuðningsheimilið Fannafold sem er við hlið aðalbyggingarinnar. Neyðarvistun er ætluð fyrir bráðatilfelli þar sem börn eru talin hættuleg sjálfum sér eða öðrum. Þar eru líka börn sem úrskurðuð hafa verið í gæsluvarðhald.Oft eru um fimmtán börn vistuð á Stuðlum en hafa á stundum verið hátt í 20.Börnin eru mörg hver í mjög miklum vanda og afar ólíkum vanda. Sum fá alls ekki meðferð við hæfi.Stuðlar eru líklega þekktasta meðferðarheimilið fyrir unglinga á Íslandi. Heimilið var opnað árið 1996 í Grafarvogi. Áður fyrr voru töluvert fleiri meðferðarkostir fyrir unglinga en nú eru Stuðlar orðnir hálfgert eyland.Samkvæmt Barna- og fjölskyldustofu voru meðferðarheimili með samning við ríkið sjö talsins, auk Stuðla, í byrjun ársins 2004.Það voru Torfastaðir, Geldingalækur, Meðferðarheimili Götusmiðjunnar, Árbót, Hvítárbakki, Háholt og Laugaland. Í byrjun þessa árs voru meðferðarheimilin aðeins tvö, fyrir utan Stuðla; Bjargey, sem áður hét Laugaland og er meðferðarheimili fyrir stúlkur, og Lækjarbakki, sem er meðferðarheimili fyrir drengi.Lækjarbakka var lokað í vor vegna myglu og er verið að leita að nýju húsnæði undir starfsemina. Þetta þýðir að einungis Stuðlar veita drengjum þjónustu.Undanfarnar vikur hefur nokkuð verið fjallað um erfiða stöðu á Stuðlum, sérstaklega í tengslum við gæsluvarðhaldsúrskurði ungmenna sem voru áður sjaldgæfir en hefur fjölgað mjög. Þessi börn eru send á Stuðla, sum hver eftir að hafa framið alvarlega ofbeldisglæpi og jafnvel morð.'Nú erum við búin að vera með börn í gæsluvarðhaldi hérna síðan í apríl á síðasta ári. Stöðugt. Og það er bara ekki það sem starfsemin var hugsuð til þess að sinna stöðugt,' segir Úlfur.Það sem af er ári hafa fjögur ungmenni setið í gæsluvarðhaldi á Stuðlum í um 560 daga samanlagt. Í fyrra voru þrjú börn í 360 daga og árið 2022 eitt barn í fimmtán daga. Dagarnir voru 35 og 72 árin tvö þar á undan svo það varð bersýnilega stökkbreyting í fjölda 2023.'Þetta verður mjög stýrandi fyrir alla starfsemi í húsinu. Það eru meiri öryggiskröfur, þetta er líka meira krefjandi starf,' segir Úlfur.Farið er með börn í gæsluvarðhaldi í útivist, bíltúra og þess háttar, líkt og önnur börn í neyðarvistun. Aftur á móti eru öryggiskröfurnar meiri. Það fer til dæmis ekkert barn í gæsluvarðhaldi út úr húsi nema að hafa tvo starfsmenn með sér,- á deild sem telst fullmönnuð með þremur starfsmönnum. Þá er aðeins einn starfsmaður eftir á deildinni til að sinna öðrum börnum.Á síðustu misserum hafa verið framin morð hér á landi þar sem gerendur voru börn. Þau sátu öll í gæsluvarðhaldi á Stuðlum. Í fyrra voru þrjú ungmenni sett í gæsluvarðhald á Stuðlum á einu bretti þótt eitt þeirra hafi fljótlega verið látið laust.'Þótt tölur sýni að það sé ekkert endilega meira um ofbeldi eða fleiri sem beita ofbeldi, þá virðist þarna lítill hópur beita alvarlegra ofbeldi en áður,' segir Úlfur.'Ofbeldið er nærtækara, það þarf minna að gerast þar til þau fara að beita ofbeldi,' segir Böðvar Björnsson, sem var deildarstjóri neyðarvistunar Stuðla til margra ára. Stuðlar séu einfaldlega að fá verkefni í fangið sem meðferðarheimilið eigi ekki að taka við.En Stuðlar taka alltaf við?'Stuðlar taka alltaf við, já.'Árið 2016 fékk barnavernd 461 tilkynningu um að barn hefði beitt ofbeldi. Í fyrra voru tilkynningarnar 1.072. Það er meira en tvöföldun.Sá sem er úrskurðaður í gæsluvarðhald á Stuðlum getur verið í varðhaldi þar mánuðum saman. Svo tekur áframhaldandi vistun við, hljóti viðkomandi fangelsisdóm.'Sá sem er í ár inni í þessu húsi er ekki allan tímann á lokaðri deild neyðarvistunar,' segir Úlfur.Þannig að þá blandast þau bara öðrum börnum á deildunum?'Já.'Lokun Háholts.Böðvar Björnsson hætti sem deildarstjóri neyðarvistunar Stuðla og fór á eftirlaun í byrjun árs 2022. Hann segir að til þess að skilja núverandi ástand þurfi að líta svolítið aftur í tímann.'Þetta er í raun og veru vandamál sem er búið að vera í ansi mörg ár. Við getum farið aftur til 2017, þegar Háholt lokaði.'Háholt var meðferðarheimili í Skagafirði sem var komið á fót 1999 og ætlað ungmennum á efri unglingsárum sem voru til að mynda í mikilli fíkniefnaneyslu og afbrotum. Síðar gerði ríkið samning við Háholt um að vista þar ungmenni í gæsluvarðhaldi og afplánun.Böðvar nefnir sérstaklega að mjög erfiðir drengir með margþættan vanda hafi verið vistaðir þar. Eftir að Háholti var lokað hafi þessir drengir smátt og smátt farið að koma annars staðar inn í meðferðarkerfið. Meðal annars hafi þeir ítrekað komið í neyðarvistun.'Þetta voru mjög erfiðar vistanir, hættulegar vistanir. Þetta reyndi mjög á starfshópinn; eyðilagði svolítið starfshópinn okkar. Og þetta voru mjög erfiðar vistanir fyrir strákana.'Hringrás í meðferðarkerfinu.Fjölmargir þessara stráka komu ítrekað í neyðarvistun, voru svo vistaðir á meðferðardeild og sumir fóru síðan á Lækjarbakka á Rangárvöllum, langtímameðferðarheimili fyrir drengi.'Þetta varð svona hringrás sem gekk hjá mörgum þeirra árum saman,' segir Böðvar. Það geti haft mikil áhrif á meðferð annarra barna þegar þessir drengir eru vistaðir samhliða þeim.'Frumskilyrði þegar þú kemur inn í neyðarvistun eða inn á meðferðarkjarnann þá verður þú að koma inn í öryggi. Og þegar þessir strákar koma inn og stofnanirnar ráða ekki alveg við þá, þá grefur það undan örygginu.'Þegar ákveðið var að loka Háholti voru oftast mjög fáir vistaðir þar og rekstur heimilisins var dýr. Ekkert kom í staðinn.'Það var alveg fyrirséð að þetta myndi að miklu leyti bitna á, eða sem sagt, að Stuðlar myndu taka við börnum sem ættu annars að vera í langtímameðferð,' segir Dagný Gunnarsdóttir, deildarstjóri neyðarvistunar Stuðla.Úlfur segir að það fari mjög illa með kerfið í dag að eiga ekki heimili eins og Háholt.'Þeir sem tóku þá ákvörðun, þeir voru ótrúlega vongóðir um okkar samfélag. Að hér myndi ekkert slæmt nokkurn tíma gerast,' segir Úlfur.'Það var engin svona meðferð. Meira bara félagsmiðstöðvargeymsla.'Svona lýsir Gabríel Máni Jónsson meðferðardeild Stuðla þegar hann dvaldi þar. Hann var 14 ára þegar hann var sendur á Stuðla í fyrsta sinn, að eigin sögn vegna neyslu og hegðunarvanda. Þetta var árið 2014.'Ég mætti aldrei heim til mín. Bara á grunnskólaaldri úti til tvö, þrjú á nóttunni. Úti að nota með vinum mínum. Það bara vindur upp á sig. Börn eiga ekkert að vera úti svona, og svo var maður að lenda í slagsmálum.'Þá hafi foreldrar verið komnir með áhyggjur og bæði skólinn og barnavernd verið meðvituð um ástandið.'Og þá er bara gripið í tökin og þau náttúrulega bara gera það sem þau halda að sé best. Og þá er maður bara sendur þarna inn.'Upp frá því fór Gabríel Máni ótal sinnum inn á Stuðla, tvisvar á meðferðardeild og tugum sinnum í neyðarvistun, auk þess sem hann dvaldi á Lækjarbakka svo mánuðum skipti.'Það mótaði svolítið hugarfarið mitt. Að vera alltaf svolítið tilbúinn að fara þarna inn. Mér fannst það bara fínt. En svo vissi ég alltaf hvað ég væri að fara að gera þegar ég kom út. Ég var bara að fara aftur í sama farið.'Skýr virðingarröð og ofbeldi.Gabríel Máni segir að virðingarröð geti verið mjög skýr inni í neyðarvistun, eftir því hverjir séu vistaðir þar hverju sinni.'Ef þú ert að koma þarna inn úr svakalegri neyslu þá er alveg verið að fara að sýna þér ákveðna virðingu, innan gæsalappa. En ef þú ert að koma þarna inn bara út af rosalega svakalegum hegðunarvanda en ekki fíknivanda, þá ertu ekkert partur af hópnum. Þá ertu bara að fara að vera einn og það er alveg verið að fara eitthvað að rugla í þér.'Hvernig þá, geturðu lýst því nánar?'Það er stolið dótinu þínu. Það er verið að nota þá í að liggur við þjóna sér. Þó það kannski sýnist ekki þannig þá er alltaf bara: Réttu mér þetta, gerðu þetta. Svo er bara ógnað þér með ofbeldi. Svo er líka bara beitt ofbeldi, á margs konar vegu; líka bara rosalega mikið andlegt ofbeldi.Sjálfur segist Gabríel Máni ekki hafa viljað verða undir í þessari virðingarröð.'Ég reyndi að vera alvöru vinur vina minna af því að ég lenti mjög oft með vinum mínum þarna. Það var ekki séns að einhver væri að fara að ræna okkur. Þannig að við vorum frekar að ræna einhvern og meiða einhvern.'Og heldurðu að það séu þá einhverjir sem koma bara verri út úr svona vistun?'Maður veit alveg um einhver dæmi. Segjum að þú kynnist fólki þarna og svo hefurðu samband við það og þau eru kannski að nota önnur efni, hörð efni. Kannski ert þú bara að drekka. Ferð svo að drekka með þessu liði og þau eru með önnur efni, ólögleg fíkniefni. Svo ferðu að nota þau með þeim.'Þung mál sem erfitt er að eiga við.Starfið á Stuðlum er oft mjög krefjandi og Böðvar minnist þess að hafa misst lykilstarfsmenn til annarra starfa um það leyti sem hann var að hætta.'Ég missti þarna þrjá stóra menn, mjög hæfa, sem gátu lesið börnin og myndað mjög góð tengsl við börnin. Hlýir menn, stórir menn sem enginn fór í gegnum. Þeir gátu sagt nei við hvern sem er. Þeir þurftu aldrei að bakka og þá fundu krakkarnir til öryggis innan um svona menn. Þegar þú missir á skömmum tíma svona þrjá lykilstarfsmenn þá hriktir í starfseminni.'Dagný Gunnarsdóttir, deildarstjóri neyðarvistunar, sér mikinn mun á starfinu frá því að hún hóf fyrst störf á Stuðlum árið 2014.'Það eru fleiri börn, þau eru lengur. Þetta eru svolítið þung mál og oft erfitt að eiga við. En þau koma ítrekað og eru hjá okkur í lengri tíma.'Húsnæði Stuðla er löngu sprungið. Það var hvorki hannað fyrir svo mörg börn né þennan breiða hóp. Úlfur segir að þegar álagið á neyðarvistun verði mikið sé erfiðara að halda börnum sem glíma við ólíkan vanda í sundur. Stutt er síðan tíu börn voru vistuð í einu í neyðarvistun Stuðla sem var upphaflega hönnuð fyrir fimm börn.'Það er að mínu viti óboðlegt og hættulegt.'Undanfarin ár hefur húsnæðinu þó verið breytt til að rúma þar fleiri, til dæmis með því að breyta skrifstofum í herbergi. Úlfur segir að það sé samt sem áður alls ekki æskilegt að fylla öll rými.'Það er fullt álag á neyðarvistun ef það eru fimm til sex skjólstæðingar þar. Að ætla að bæta 80 prósentum ofan á það, það er náttúrulega ótrúlegt. Og það er í rauninni ótrúlegt að það hafi ekki farið illa.'Sum börn hrædd og geta misst trúna á meðferðarkerfið.Dagný segir að það geti reynst börnunum sjálfum mjög erfitt að vera saman í þessum þrönga húsakosti verandi ólík, með gjörólíkar áskoranir. 'Sum eru bara óörugg og hrædd, vilja bara vera inni í herbergi.'Böðvar segir að það geti haft þau áhrif að börn missi trúna á meðferðarkerfið. 'Það er ekki gott. Þannig að þá leita þau sér ekki meðferðar í bráð aftur.'Gabríel Máni segist furðaði sig oft á hverjir voru inni á Stuðlum með honum.'Sumir krakkar sem eru bara andlega fatlaðir og ættu ekki að vera þarna.'Böðvar segir að í dag sé öllum hrúgað saman, til að mynda börnum sem glími við mikla geðræna erfiðleika. 'Þau eru sett í neyðarvistun. Þau eiga ekki heima í okkar kerfi.'Úlfur og Dagný segja bæði að Stuðlar hafi mjög takmarkaða möguleika á að vísa börnum frá,- að skilgreina þau frá sér. Dagný segir að það hreinlega megi ekki og nefnir í því samhengi börn sem valda sjálfum sér skaða.'Við höfum alveg þurft að hringja ítrekað á sjúkrabíl fyrir einstakling sem var í alvarlegum sjálfsskaða. Ég held að viðkomandi hafi verið hjá okkur í átta daga og við hringdum fimm sinnum á sjúkrabíl.''Að vista börn sem mögulega skella höfðinu stöðugt í veggi, vissulega til þess að reyna að ná sínu fram, getur bara hreinlega verið stór-, stórhættulegt,' segir Úlfur.Fíkniefni inni á Stuðlum.Kveikur ræddi við marga sem sögðu að neysla fíkniefna á Stuðlum væri töluverð, inni á stofnun þar sem í mörgum tilfellum er verið að fást við fíkniefnavanda.'Það eru leiðir til þess að koma hingað inn vímuefnum og þau vita það. En á móti kemur að við erum nokkuð næm að finna út ef þau eru í neyslu og bregðast við því,' segir Úlfur.Hann er þó á því að neysla fíkniefna á Stuðlum sé ekki stærsta vandamál stofnunarinnar.Böðvar segir að það sé erfitt að ráða við fíkniefnasmygl inn á meðferðardeildina enda sé hún opin. 'Það er farið með krakkana í bíó, það er farið með krakkana í útivist og íþróttir og ýmislegt. Þannig að þau geta alltaf nálgast efni.'Aðstandendur sem smygla inn fíkniefnum.Starfsfólki og fyrrverandi skjólstæðingum ber almennt saman um að neysla sé mismikil á Stuðlum. Hún komi í bylgjum.'Svo eiga margir krakkar foreldra sem eru meðvirkir eða í neyslu og koma í heimsókn og koma með eitthvað fyrir þá,' segir Gabríel Máni.Þegar Kveikur hitti Úlf á Stuðlum í september sagði hann að fíkniefni hefðu nýlega fundist í neyðarvistun.'Það gerist reglulega og það er ekki langt síðan það gerðist síðast.'Um árabil var leitað í húsnæðinu með aðstoð fíkniefnahunda. Það er ekki lengur gert.'Ég hélt að það yrði leitað ógeðslega vel á mér,' rifjar Gabríel Máni upp. 'Bara innvortis eða eitthvað. En það náttúrlega bara má ekki.'Framkvæmd er yfirborðsleit á ungmennum sem koma inn á Stuðla, en þau eru þó ekki látin afklæðast og eðli málsins samkvæmt því ekki erfitt að smygla inn efnum ef viljinn er fyrir hendi.Aðspurður hvernig Úlfi hugnist að takast á við fíkniefnasmygl og leit segist hann ekki vilja láta börn afklæðast til að hægt sé að leita betur á þeim.'Ég held að það myndi skaða virkilega samband okkar við börnin. Ég held að það hefði slæm áhrif á þeirra andlegu líðan. Og ef við ætlum að vinna okkur inn traust þessara barna til þess að geta unnið með þeirra vanda þá er ekki góður útgangspunktur að biðja þau um að afklæðast.'Börn send á Stuðla í alvarlegum fráhvörfum og mikilli vímu.Á Stuðlum er meðal annars tekið á móti börnum sem eru undir áhrifum fíkniefna og í fráhvörfum eftir mikla fíkniefnaneyslu.'Þó þú sért ekkert í lífshættu þá getur þér liðið alveg hrikalega og verið bara rosalega veikur. Og það er ekki fyrir Stuðla að díla við. Það er fyrir heilbrigðisstofnanir að díla við; spítala eða afeitrunarstöð,' segir Gabríel Máni.Landspítalinn starfrækir reyndar afeitrunardeild sem er sérstaklega ætluð ungmennum í fíkniefnaneyslu. Hún var opnuð 2020. Stjórnendur Stuðla segja þó að mjög oft hafi reynst erfitt að koma börnum þangað inn og þau endi oftar en ekki á Stuðlum, jafnvel í alvarlegum fráhvörfum eða í mikilli vímu.Stuðlar eru ekki heilbrigðisstofnun með starfandi lækna og hjúkrunarfræðinga innanhúss. Að vísu eru Stuðlar með samning við Vog og geta óskað eftir aðstoð þaðan ef svo ber undir. Þrátt fyrir það er það á herðum starfsfólks Stuðla að meta hvert tilfelli og gera sér grein fyrir því hvort barn sé í þannig ástandi að kalla þurfi út lækni eða sjúkrabíl.'Ég veit alveg um dæmi þar sem fólk hefur bara farið í overdose, af því að þau voru að drífa sig að nota efnin áður en þau fóru þarna inn. Það eru margir sem hafa bara hrúgað í sig á leiðinni. Það getur orðið rosalega hættulegt,' segir Gabríel Máni.Í tölum sem Landspítalinn sendi Kveik sést að innlagnir á afeitrunardeild ungmenna eru ekki ýkja margar.Flestar voru þær á bilinu júní til desember 2020, árið sem deildin var opnuð. Þá voru innlagnirnar þrettán. Árið 2021 voru þær fimm, aðeins ein 2022, fjórar í fyrra og það sem af er þessu ári eru innlagnir á deildina orðnar fimm.Álagið á Stuðlum er mjög krefjandi og tekur sinn toll af starfsfólkinu. Böðvar þekkir vel hve margt getur komið fyrir í starfinu, hann var sjálfur stunginn með hnífi á Stuðlum.'Ég náttúrulega var á slysavarðstofu yfir nóttina þarna. Svo þegar ég vakna þá er fyrsta fréttin sem ég heyri mistök á neyðarvistun. Það var hádegisfréttin, fyrsta hádegisfréttin. Ekki að ég hafi verið stunginn heldur að það hafi verið mistök mín. Já, mér var kennt um þetta. Það var hræðilegt sko.'Dagný bendir á að á Stuðlum starfi venjulegt fólk sem mætir til vinnu dag eftir í dag í aðstæður sem séu eiginlega orðnar óboðlegar.'En við gerum það samt af því að við elskum vinnuna okkar,' segir hún.Sjö starfsmenn fengið höfuðhögg á fjórum mánuðum.'Ég taldi það saman að það eru sjö starfsmenn sem hafa fengið höfuðhögg frá skjólstæðingi núna síðustu fjóra mánuði. Það er þónokkuð mikið í starfsmannahópi sem telur 45 manns,' segir Úlfur.'Að vera alltaf með varann á sér yfir að vera mögulega beittur ofbeldi er mjög streituvaldandi.'Þá er eitthvað um að starfsfólk fari í veikindaleyfi eftir árásir eða aðrar alvarlegar uppákomur í starfi. Aðspurð segist Dagný vona að þetta fólk snúi til baka. 'Alveg vona það af öllu hjarta. En við þurfum bara að sjá.'Voru þetta alvarlegar árásir?'Já, ég myndi segja það.'Mikið álag og veikindi.'Ég fæ mjög oft inn til mín starfsfólk sem er þreytt,' segir Úlfur.'Fólk sem hefur unnið lengi. Álagið á okkur síðustu mánuði hefur verið þannig að fólk vinnur miklu meira en getur talist hollt, og það bitnar á því.'Dagný segir að starfsfólkið sé ótrúlega viljugt til að taka aukavaktir. 'Þetta gengur eiginlega bara á því.'Nýverið gerðist það að allir þrír sem áttu að vera á vakt á meðferðardeild voru veikir heima. Vaktin var því ómönnuð.'Ég hafði tök á að ýta þeim verkefnum sem lágu fyrir hjá mér til hliðar í nokkra klukkutíma. En það er ekkert alltaf þannig. Umönnun barnanna er samt í forgangi,' segir Úlfur.Starfsfólk hefur unnið í sólarhring samfleytt.Þegar Kveikur hitti Dagnýju að vinnudegi loknum, dag einn í september, voru sex börn í neyðarvistun. Fimm drengir og ein stúlka, þar af voru tveir í gæsluvarðhaldi, og þetta kallaði hún nánast rólegt.Dagný segir að það sé nokkuð algengt að starfsfólkið taki aukavaktir bak í bak. Það hafi meira að segja gerst að fólk taki þrefalda vakt.Hvað eru það margir klukkutímar?'Það er bara frá átta til átta.'Sólarhringur?'Já.'Vilja grípa börn áður en þau verða illa stödd.Undanfarið hafa verið fjármögnuð ný verkefni undir Barna- og fjölskyldustofu, til dæmis í tengslum við innleiðingu svokallaðrar farsældarlöggjafar. Tilgangur hennar er meðal annars að samþætta þjónustu og grípa börn fyrr, áður en þau þurfa íþyngjandi meðferð.Á þessu ári hefur Barna- og fjölskyldustofa fengið loforð um aukið fjármagn til að sinna fleiri verkefnum í meðferðarkerfinu. Sveitarfélögin verja árlega 5-6 milljörðum króna í þjónustu við þann hóp barna sem er í mestum vanda og hafa til að mynda þurft að leita á náðir einkarekinna úrræða.'Þetta gerist allt hægt. Það tekur tíma að ráða fólk, það tekur tíma að byggja hús,' segir Úlfur.'Ferlið er farið af stað. Við erum nýlega búin að auglýsa eftir starfsfólki til að fjölga stöðugildum. Ráðningarferli er að fara af stað. En hvað það er til langs tíma, hvort það sé til framtíðar eða bara núna á meðan við erum að fara í gegnum erfiðasta tímabilið, það verður bara að koma í ljós.'Meðferðarheimilið sem aldrei varð.Árið 2018 virtist horfa til betri vegar í meðferðaúrræðum barna og ungmenna. Nýtt heimili átti að rísa í Garðabæ. Stjórnvöld og sveitarfélagið undirrituðu viljayfirlýsingu og allt virtist á góðri siglingu. Vonast var til að framkvæmdir við nýja heimilið gætu hafist 2020 og að hægt yrði að taka það í notkun sama ár.En nú, sex árum síðar, bólar enn ekkert á nýju meðferðarheimili í Garðabæ. Áformin virðast hafa runnið út í sandinn. En hvers vegna?'Það eru alls konar ástæður fyrir því og flækjustig,' segir Funi Sigurðsson, framkvæmdastjóri meðferðarsviðs Barna- og fjölskyldustofu. Hann var sjálfur forstöðumaður Stuðla í sjö ár, fram til ársins 2022.'Í rauninni endaði það flækjustig, og ég er ekki einu sinni viss um að það sé búið, á einhverju samtali milli fjármálaráðuneytisins og Garðabæjar. Sem náðist ekki að klára.'Í svari frá mennta- og barnamálaráðuneytinu við fyrirspurn Kveiks segir:'Endanleg niðurstaða liggur ekki fyrir um næstu skref varðandi byggingu meðferðarheimilis í Garðabæ – málið er statt hjá fjármálaráðuneytinu sem hefur átt í viðræðum við Garðabæ.'Stefna á uppbyggingu í Mosfellsbæ.Þegar Kveikur settist niður með Funa fyrir nokkrum dögum sagði hann frá bráðabirgðalausn sem væri í pípunum í Mosfellsbæ.'Það stendur í rauninni til, núna bara vonandi á næstu vikum, að við færum megnið af meðferðardeild Stuðla úr því húsi sem það er í, og flytjum það upp í Skálatún, sem við erum að vinna í að gera tilbúið. Húsnæði þar. Þannig að Stuðlar geti betur mætt þessu gæsluvarðhaldi og afplánun og slíku og þeirri stöðu sem við erum í varðandi langtímameðferð fyrir drengi.'Það er sem sagt stefnt að því að flytja meðferðardeild Stuðla í Skálatún í Mosfellsbæ, að öllum líkindum tímabundið, á meðan álagið á Stuðlum er svona mikið. Stjórnvöld hafa líka hugmyndir um að reisa þar nýbyggingar, meðal annars fyrir börn með fjölþættan vanda og meðferðardeild Stuðla ásamt gæsluvarðhaldi og afplánun. Hugmyndin er að meðferðardeildin, gæsluvarðhald og afplánun verði í sömu byggingu en alveg aðskildar einingar. Stjórnvöld hafa undanfarið ár unnið að endurskoðun á þjónustu við börn með fjölþættan vanda.'Ef það tekst að koma hlutunum í gegnum deiliskipulag og slíkt, þá ætti þetta að geta farið í útboð á næsta ári. Og þá er þetta sirka, segja mér fróðari menn, þriggja ára ferli,' segir Funi.'Samhliða því þurfum við að vera með meðferðarheimili úti á landi fyrir stúlkur og fyrir drengi. Og neyðarvistun með sitt hlutverk.'Íbúar hafa ekki viljað úrræðin nærri sér.Mennta- og barnamálaráðuneytið sagði líka í svörum sínum til Kveiks, í samhengi við yfirstandandi leit að húsnæði fyrir meðferðarheimilið Lækjarbakka, að reynst hafi erfitt að finna hentugt húsnæði fyrir vistun barna með fjölþættan vanda, þar sem íbúar í nærumhverfi vilji oft ekki slíka starfsemi nærri sér.'Ótti við slíkt úrræði er þó ekki á rökum reistur,' segir jafnframt í svarinu.Úlfur telur eðlilegt að til séu um fjögur langtímaúrræði.'Þar sem er þá hægt að aðgreina eftir eðli vanda. Þannig að svona eining sambærileg við Stuðla, ásamt fjórum öðrum. Heildarfjöldi rýma kannski 35 til 40. Þá held ég að við værum alla vega í mun betri málum en í dag.'Þau hafa stundum verið kölluð olnbogabörn, börnin sem sum hver eyða stórum hluta unglingsára sinna í meðferðarkerfinu. Á Stuðlum er reynt að hjálpa þessum börnum en aðstæður eru orðnar óboðlegar, bæði fyrir börnin og starfsfólkið, og líklega hefði átt að gæta þess að fleiri gerðir langtímameðferðar stæðu til boða. Hvert ár í lífi barns er langur tími og það er öruggt að ef árin líða án þess að börn og ungmenni fái aðstoð við hæfi þá verður erfiðara að grípa þau.Þótt Gabríel Máni hafi farið inn og út af meðferðarstofnunum á árunum 2014 til 2018 segist hann aldrei hafa farið í eiginlega meðferð.'AA-prógrammið er það sem hjálpaði mér langmest. Ég kem úr mjög mikilli neyslu og margir af þessum krökkum sem eru þarna inni núna eru bara byrjaðir að sprauta sig ógeðslega ungir. Þannig að mér finnst að krakkar sem eru í svona ættu að fá alla hjálp sem er í boði.'Gabríel Máni hefur verið edrú í þrjú ár. Þótt honum hafi ekki tekist að komast á beinu brautina á Stuðlum finnst honum tíminn þar ekki hafa verið til einskis.'Ég hef alltaf sagt að hefði ég ekki verið að fara inn á stofnanir þegar ég var krakki, þá væri ég bara dauður. Bara ekki spurning sko.'